<h1>1. SELECT, FROM ja WHERE</h1>

<h2>SELECT ja FROM</h2>

<p>Andmete pärimiseks andmebaasist kasutatakse SELECT lauset. Kõik päringud sisaldavad vähemalt kahte klauslit - SELECT ja FROM. SELECTiga määrame, mida päringu tulemusena soovime. Päringu tulemuste seas võivad olla nii tabeliveerud, funktsioonid ja konstandid. Tabelist on võimalik valida ka kõiki veerge, kasutades SELECTi järel tärni. FROM klausliga määrame tabeli, kust andmed päritakse.</p>

<pre class="code-block">
  <code><b>SELECT</b> * <b>FROM</b> tabel;
  <b>SELECT</b> veerg1, veerg2 <b>FROM</b> tabel;</code>
</pre>

<h2>WHERE</h2>

<p>Meil on olemas tabel <b>film</b>, mille põhjal saab harjutuste sektsioonis ülesandeid lahendada. Tabel sisaldab kirjeid filmikriitikute poolt valitud viiekümne kahest läbi aegade parimast filmist (<a href="https://en.wikipedia.org/wiki/The_Sight_%26_Sound_Top_50_Greatest_Films_of_All_Time">The Sight & Sound Top 50</a>). Tabeli struktuur on järgnev:</p>

<table style="width:100%">
  <tr>
    <th align="left">Veerg</th>
    <th align="left">Tüüp</th>
    <th align="left">Kirjeldus</th>
  </tr>
  <tr>
    <td align="left">id</td>
    <td align="left">INTEGER</td>
    <td align="left">unikaalne identifikaator</td>
  </tr>
  <tr>
    <td align="left">title</td>
    <td align="left">TEXT</td>
    <td align="left">pealkiri</td>
  </tr>
  <tr>
    <td align="left">director</td>
    <td align="left">TEXT</td>
    <td align="left">režissöör</td>
  </tr>
  <tr>
    <td align="left">release_date</td>
    <td align="left">DATE</td>
    <td align="left">esilinastuse kuupäev</td>
  </tr>
  <tr>
    <td align="left">votes</td>
    <td align="left">INTEGER</td>
    <td align="left">kriitikute häälte arv</td>
  </tr>
  <tr>
    <td align="left">runtime</td>
    <td align="left">INTEGER</td>
    <td align="left">filmi kestus minutites</td>
  </tr>
  <tr>
    <td align="left">country</td>
    <td align="left">TEXT</td>
    <td align="left">filmi päritolumaa</td>
  </tr>
</table>
<br>

<p>Päringutulemuste filtreerimiseks tuleb kasutada WHERE klauslit, millele järgnevad tingimused. Näiteks kui soovime teada filmi “La Dolce Vita” režissööri, siis teeme järgneva päringu:</p>

<pre class="code-block">
  <code><b>SELECT</b> director <b>FROM</b> film <b>WHERE</b> title = 'La Dolce Vita';</code>
</pre>

<p>PostgreSQL-is on eelnev päring tõstutundlik ehk veeru väärtus peab vastama nii suur- ja väiketähtede osas andmebaasis olevale kirjele. Selleks, et teha tõstutundetut päringut, tuleks kasutada kas võtmesõna ILIKE või rakendada funktsiooni LOWER või UPPER nii veerule kui ka sõnele:</p>

<pre class="code-block">
  <code><b>SELECT</b> director <b>FROM</b> film <b>WHERE</b> title ILIKE 'la dolce vita';
  <b>SELECT</b> director <b>FROM</b> film <b>WHERE</b> LOWER(title) = LOWER('LA DOLCE VITA');
  <b>SELECT</b> director <b>FROM</b> film <b>WHERE</b> UPPER(title) = UPPER('LA DOLCE VITA');</code>

</pre>

<p>Oluline on meelde jätta, et sõned kirjutatakse SQL-is ühekordsete jutumärkide vahele. Juhul, kui sõne sisaldab juba ühekordset ülakoma, siis tuleb kirjutada sõnes selle asemel kaks ühekordset ülakoma teineteise järel:
</p>

<pre class="code-block">
  <code><b>SELECT</b> * <b>FROM</b> film <b>WHERE</b> title = 'L''Avventura';</code>
</pre>

Arvude ja kuupäevade puhul on võimalik rakendada ka operaatoreid >, <, >= ja <=.

<pre class="code-block">
  <code><b>SELECT</b> * <b>FROM</b> film <b>WHERE</b> runtime > 120;
  <b>SELECT</b> * <b>FROM</b> film <b>WHERE</b> release_date > '01-FEB-1980'</code>
</pre>

<p>Järgmises peatükis vaatame, kuidas saab lisada WHERE klauslile mitu tingimust.</p>
